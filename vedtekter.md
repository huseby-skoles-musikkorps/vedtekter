VEDTEKTER FOR HUSEBY SKOLES MUSIKKORPS
======================================

(Ajour pr årsmøte 30. desember 2020)

## § 1 ORGANISASJON

Huseby Skoles Musikkorps, heretter kalt korpset, er stiftet 6. juni 1921.
Korpset er tilsluttet Norges Musikkorps Forbund (NMF) gjennom NMF Øst.

## § 2 FORMÅL

Korpset har til formål å fremme interesse for og utøvelse av musikk samt
medvirke til utvikling av et godt miljø blant medlemmene.

## § 3 OPPGAVER

Korpset skal foreta opplæring av medlemmene i musikkteori og oppøve ferdigheter
i bruk av instrumenter individuelt og i samspill.

Videre skal korpset arbeide for å utvikle musikkglede og fremføre god musikk.

Korpset skal også arrangere egne konserter/ stevner og delta i arrangementer
som skolen, kretsen og forbundet arrangerer som lar seg innpasse i korpsets
program.

## § 4 MEDLEMSKAP

Musikanter og andre interesserte kan tas opp som medlemmer i musikkorpset av
korpsets styre. Alle medlemskap må være skriftlig godkjent av foresatte. Ved
innmelding i skolekorpset blir man automatisk medlem i NMF.

Elever fra Huseby Skole har fortrinnsrett til medlemskap, men kan også oppta
medlemmer fra andre skoler herunder Holmen skole.

Som æresmedlemmer opptas de som er tildelt korpsets fortjenestemedalje.

Medlemskap oppnås etter søknad til korpsets styre; muntlig eller skriftlig.
Korpsets styre avgjør i samråd med dirigenten hvor mange aspiranter som kan
opptas i korpset. Korpsets styre fastsetter i samråd med dirigenten de til
enhver tid gjeldende opptaksregler.

Medlemskapet for utøvende medlemmer opphører etter de til enhver tid gjeldende
aldersbestemmelser som er fastsatt av NMF. Per 2020 opphører medlemskapet 31.
juli i det år medlemmet fyller 19 år, men det er muligheter til å fortsette som
medlem i korpset til og med fylte 21 år etter særskilt søknad og godkjennelse
fra styret.

Medlemmer som ønsker å melde seg ut, må gi melding om dette til korpsets
ledelse. Ingen bør slutte i løpet av et musikkorpsår. Medlemmer meldes ut av
NMF ved utmelding av korpset.

Styret kan iverksette disiplinære tiltak overfor medlemmer som ikke retter seg
etter gyldige vedtekter, regler og vedtak, eller er til skade for musikkorpsets
aktivitet.

Styret kan suspendere medlemmer for et bestemt tidsrom. I grove tilfeller kan
årsmøte vedta eksklusjon. Korpset suspensjons- og eksklusjonsvedtak kan
påklages til NMF Region Øst.

## § 5 PLIKTER OG ANSVAR

Alle medlemmer plikter å følge korpsets, NMF og kretsens vedtekter, reglement
og lovlige vedtak.

Alle nye medlemmer skal levere inn medlemskapsopplysninger på gjeldende
innmeldingsskjema. Ved endring av registrerte opplysninger skal medlemmene
snarest mulig gi melding til korpsets styre. Nevnte opplysninger gis videre på
gjeldende skjema/medium for registrering i NMF's medlemsbase. Det gis ikke
adgang til reservasjon mot registrering.

Medlemmene er ansvarlige for utlånte instrumenter, uniformer og annet
korpsutstyr. De skal til enhver tid sørge for at de utdelte effekter holdes i
god stand, og for øvrig behandles i samsvar med gjeldende utstyrsreglementer.
De foresatte er økonomisk ansvarlig for skader forårsaket av skjødesløs
behandling. I tvilstilfelle er styrets avgjørelse bindende.

Musikantene plikter å møte til rett tid til øvelser og arrangementer såfremt
ikke gyldig grunn til fravær foreligger. Ved fravær skal dirigent, korpsledelse
eller instruktør varsles i god tid. Deltakelse i korpset går foran andre
fritidsaktiviteter dersom intet annet er særskilt avtalt.

Deltakelse i andre korps, orkester, band eller annen fritidsaktivitet er kun
tillatt etter skriftlig godkjennelse fra korpsets styre. Det samme gjelder bruk
av korpsets eiendeler utenfor korpsets virksomhet som bare kan tillates med
styrets samtykke.

Det er en forutsetning for deltakelse i andre korps, orkestre, band, eller
annen fritidsaktivitet at musikanten deltar i Korpset ved kolliderende
aktiviteter. Styret kan basert på skriftlig søknad for ett enkelt
arrangement/en enkelt øvelse innvilge unntak fra dette kravet. Søknad må være
styret i hende senest to uker før den aktuelle dato det søkes unntak for.

En forutsetning for deltagelse i andre korps er at medlemmet har fylt 15 år og
at forpliktelser overfor korpset skal oppfylles i tilfelle
arrangementskollisjoner.

Medlemmene skal til enhver tid følge oppfordringer fra dirigenten,
instruktørene og korpsets ledelse. Alle skal gjøre sitt beste for at
korpsdeltagelse blir til felles glede.

## § 6 KONTINGENT

Kontingenten for korpsets medlemmer fastsettes av årsmøtet etter forslag fra
styret.

Styret bestemmer forfallstid forkontingenter og kan i spesielle tilfeller frita
helt eller delvis for kontingentbetaling. Den fastsatte kontingent skal betales
i rett tid. Årsmøtet bestemmer hvorvidt det skal gjennomføres leie- eller
depositumsordning for korpseffekter, og fastsetterbeløpets størrelse.

Korpset skal betale kontingent til NMF innen 1. februar. Kontingenten regnes
etter korpsets medlemstall pr. 31. desember.

## § 7 TILLITSVALGTE

Korpset skal ha minimum 2 tillitsvalgte personer over 15 år, men kan også velge
to tillitsvalgte til blant de yngre musikantene.

## § 8 DIRIGENTER OG INSTRUKTØRER

Korpsets styre engasjerer dirigenter og instruktører.

Styret fastsetter godtgjørelser og utarbeider instrukser for stillingene.

## § 9 ÅRSMØTE

Årsmøtet er korpsets høyeste myndighet og avholdes innen utgangen av juni hvert
år. Innkalling sendes hver husstand med minst 2ukers varsel unntatt i force
majeure tilfeller. Forslag som ønskes behandlet, unntatt vedtektsendringer jfr.
§ 12, må være styret i hende senest en uke før årsmøtet.

På årsmøtet kan alle medlemmer, æresmedlemmer, musikantenes foresatte og
gjester invitert av styret delta. Alle medlemmer og æresmedlemmer har tale og
forslagsrett. Musikantenes foresatte og representanter fra NMF har talerett.

Medlemmer som er over 15 år, er stemmeberettigede og valgbare. Det kan stemmes
ved fullmakt. For medlemmer under 15 år, kan en foresatt møte med tale,
forslags- og stemmerett. Under behandling av årsregnskap og årsberetning, har
styrets medlemmer ikke stemmerett.

__På årsmøtet behandles:__

• Styrets Årsmelding;
• Revidert regnskap og revisjonsberetning (revisors påtegning);
• Orientering om tentativt budsjett for kommende år;
• Fastsettelse av kontingent for kommende år;
• Saker som legges fram av styret;
• Forslag om vedtektsendringer;
• Forslag om endringer i statuttene til Æresmedaljekomiteen;
• Innkomne forslag;
• Valg av styre og revisor;
• Honorar til revisor
• Valg av komitéledere og komitémedlemmer;
• Valg av valgkomité og æresmedaljekomité.

Styrets flertall kan beslutte at agendaen kan fravikes eller forenkles i force
majeure situasjoner, med unntak av behandling av Årsregnskap og Årsmelding

Saker som behandles på årsmøtet avgjøres med simpelt flertall dersom ikke
vedtektene eller årsmøtet bestemmer noe annet.

Valg skjer skriftlig hvis noen stemmeberettigede på årsmøtet forlanger det.

Ekstraordinært årsmøte avholdes når styret eller minst 1/3 av medlemmene
forlanger det.

## § 10 STYRET

Korpset ledes av et styre som skal bestå av minst 6 medlemmer, leder,
nestleder, sekretær, kasserer og to tillitsvalgte musikanter over 15 år. I
tillegg skal det velges ett varamedlem blant korpsets foresatte. Styret kan ved
behov engasjere profesjonell kasserer, regnskapsfører og revisor.

Styrets medlemmer velges for 3 år av gangen.

Styret kan etter behov utvides med flere styremedlemmer og varamedlemmer. De
som velges skal være foresatte til aktive musikanter i korpset og over 18 år. I
tillegg må vedkommende ha gyldig medlemskap og ha sagt seg villige til å motta
verv. De tillitsvalgte styremedlemmene må ha fylt 15 år for å være valgbare.

Ved fratreden i løpet av styremedlemmets valgte tidsperiode, kan gjenværende
styre gjør inntil ett erstatningsvalg uten at dette behandles av Årsmøtet.
Fortrinnsvis skal valgt varamedlem velges inn som regulært styremedlem.

Til støtte i sitt arbeid kan styret oppnevne komitéer utover hva som følger av
§ 11

Styremøter holdes ved behov og ellers ca 1 gang hver måned utenom feriene. Det
føres protokoll fra hvert møte.

Styret avgjør saker ved simpelt flertall. Ved stemmelikhet er har styrets leder
dobbeltstemme. Styret er beslutningsdyktig når minst halvparten av styrets
medlemmer er til stede i tillegg til leder eller nestleder. I ikke fulltallige
møter må flertallet minst tilsvare et simpelt flertall av et fulltallig styre.
Styret kan innkalle dirigenter, instruktører og andre til styremøtene. Disse
har ikke stemmerett, men forslagsrett.

Styrets leder undertegner all forpliktende korrespondanse og anviser
utbetalinger i samråd med kasserer. Styret kan meddele prokura. Inngåelse av
større forpliktelser og anskaffelser av instrumentkjøp skal forhåndsbehandles i
styret. Kasserer anviser utbetalinger fortløpende.

Leder og kasserer sammen med revisor foretar en fullstendig gjennomgang av
regnskapskontoene i forbindelse med fastsettelse av årsregnskapet.

Alle tillitsverv i styret er ulønnet.

## § 11 KOMITEER

Årsmøtet kan velge at nærmere aktiviteter i korpset skal forestås av komiteer
som underlegges styret. Disse komiteer kan omfatte eksempelvis en korpskomité,
en inntektskomité en arrangementskomité, en materialkomité og en loppekomité.

Valgkomiteen fremmer etter konsultasjon med styret, forslag til årsmøtet om
hvilke komiteer som skal velges, komiteens medlemmer og komitéledere.

Æresmedaljekomiteen skal bestå av inntil 5 medlemmer, hvorav minst 3 skal
velges blant aktive korpsforeldre. Leder av Æresmedaljekomiteen skal være en
aktiv korpsforelder.

## § 12 VEDTEKTER

Endringer i disse vedtekter kan kun foretas på ordinært årsmøte og må ha 2/3
flertall av de stemmeberettigede fremmøtte på årsmøtet.

Forslag til vedtektsendringer må være styret i hende senest en uke før
årsmøtet.

Vedtak om utmelding av NMF, må vedtas på 2 påfølgende årsmøter med minst en
måneds mellomrom. Gyldig vedtak krever 2/3 flertall av de fremmøtte
stemmeberettigede. Utmelding må skje skriftlig og sendes NMF Region Øst senest
15. november for at utmelding skal være gyldig fra 1. januar neste år. Ved
utmelding, taper korpset og korpsets medlemmer all rett til NMF's ytelser,
tilbud og verdier.

Uenighet/tvister om vedtektenes forståelse, kan forelegges styret i NMF Øst som
klageinstans.

## § 13 FORCE MAJEURE

Ved force majeure tilfeller kan styrets flertall vedta å gjøre nødvendige
tilpasninger i korpsets daglige drift slik at korpsets aktiviteter
opprettholdes etter sitt formål i størst mulig grad.

Styrets flertall kan også velge å utsette frister satt i disse vedtekter dersom
utsettelse anses nødvendig i forhold til den aktuelle force majeure situasjonen
og ikke er til skade for korpsets drift.

Videre kan styrets flertall i force majeure situasjoner vedta å avholde årsmøte
og andre møter digitalt, samt vedta forenklinger i saker som skal behandles på
Årsmøtet til beste for korpsets drift. Det skal i styrets vurderinger særlig
legges vekt på behovet for kontinuitet i roller og arbeidsoppgaver.

Dersom et flertall av korpsets medlemmer ønsker å prøve styrets vurderinger,
kan de kreve at styret innkaller til ekstraordinært årsmøte, fysisk eller
digitalt, for å behandle de aktuelle saker.

## § 13 OPPLØSNING

Oppløsning av korpset eller sammenslåing med annet korps kan kun foretas av 2
på hverandre følgende årsmøter og må ha minst 2/3 flertall av korpsets
fremmøtte stemmeberettigede medlemmer.

Ved oppløsning skal korpsets aktiva forvaltes av en komité på 3 personer valgt
på årsmøtet, eventuelt i samarbeid med rektor på Huseby Skole, i påvente av at
et nytt korps kan bli dannet. Dersom det ikke er blitt dannet nytt korps innen
5 år fra siste årsmøte, kan komitéen vedta å disponere korpsets aktiva til
fordel for annen korpsvirksomhet. Det samme kan vedtas på årsmøtet ved
nedleggelse av Huseby Skole.
