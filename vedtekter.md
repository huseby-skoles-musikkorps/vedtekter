VEDTEKTER FOR HUSEBY SKOLES MUSIKKORPS
======================================

(Ajour pr årsmøte 30. desember 2020)

## § 1 ORGANISASJON

Huseby Skoles Musikkorps, heretter kalt korpset, er stiftet 6. juni 1921.
Korpset er tilsluttet Norges Musikkorps Forbund (NMF) gjennom NMF Øst. Korpset
kan i tillegg også være medlem i andre medlemsorganisasjoner for korps.

## § 2 FORMÅL

Korpset har til formål å fremme interesse for og utøvelse av musikk samt
medvirke til utvikling av et godt miljø blant medlemmene. Korpset skal være et
av landets beste marsjeringskorps, men også et godt konsertkorps.

## § 3 OPPGAVER

Korpset skal foreta opplæring av medlemmene i musikkteori og oppøve ferdigheter
i bruk av instrumenter individuelt og i samspill.

Videre skal korpset arbeide for å utvikle musikkglede og fremføre god musikk.

Korpset skal også arrangere egne konserter/ stevner og delta i arrangementer
som skolen, kretsen og forbundet arrangerer som lar seg innpasse i korpsets
program.

## § 4 MEDLEMSKAP

Musikanter og andre interesserte kan tas opp som medlemmer i musikkorpset av
korpsets styre. Medlemskap for barn som ikke er fylt 15 år, må være skriftlig
godkjent av foresatte. Ved innmelding i skolekorpset blir man automatisk medlem
i NMF.

Elever fra Huseby Skole har fortrinnsrett til medlemskap, men kan også oppta
medlemmer fra andre skoler herunder Holmen skole.

Som æresmedlemmer opptas de som er tildelt korpsets fortjenestemedalje.

Medlemskap oppnås etter søknad til korpsets styre; muntlig eller skriftlig.
Korpsets styre avgjør i samråd med dirigenten hvor mange aspiranter som kan
opptas i korpset. Korpsets styre fastsetter i samråd med dirigenten de til
enhver tid gjeldende opptaksregler.

Medlemskapet for utøvende medlemmer opphører etter de til enhver tid gjeldende
aldersbestemmelser som er fastsatt av NMF. Medlemskapet opphører 31. juli i det
år medlemmet fyller 19 år, men det er muligheter til å fortsette som medlem i
korpset til og med fylte 21 år etter særskilt søknad og godkjennelse fra
styret.

Medlemmer som ønsker å melde seg ut, må gi melding om dette til korpsets
ledelse. Ingen kan slutte i løpet av et musikkorpsår. Medlemmer meldes ut av
NMF ved utmelding av korpset.

Styret kan iverksette disiplinære tiltak overfor medlemmer som ikke retter seg
etter gyldige vedtekter, regler og vedtak, eller er til skade for musikkorpsets
aktivitet.

Styret kan suspendere medlemmer for et bestemt tidsrom. I grove tilfeller kan
årsmøte vedta eksklusjon. Korpsets suspensjons- og eksklusjonsvedtak kan
påklages til NMF Region Øst.

## § 5 PLIKTER OG ANSVAR

Alle medlemmer plikter å følge korpsets, NMF og kretsens vedtekter, reglement
og lovlige vedtak.

Alle nye medlemmer skal levere inn medlemskapsopplysninger på gjeldende
innmeldingsskjema. Ved endring av registrerte opplysninger skal medlemmene
snarest mulig gi melding til korpsets styre. Nevnte opplysninger gis videre på
gjeldende skjema/medium for registrering i NMF's medlemsbase. Det gis ikke
adgang til reservasjon mot registrering.

Medlemmene er ansvarlige for utlånte instrumenter, uniformer og annet
korpsutstyr. De skal til enhver tid sørge for at de utdelte effekter holdes i
god stand, og for øvrig behandles i samsvar med gjeldende utstyrsreglementer.
De foresatte er økonomisk ansvarlig for skader forårsaket av skjødesløs
behandling. I tvilstilfelle er styrets avgjørelse bindende.

Musikantene plikter å møte til rett tid til øvelser og arrangementer såfremt
ikke gyldig grunn til fravær foreligger. Ved fravær skal dirigent, korpsledelse
eller instruktør varsles i god tid. Deltakelse i korpset går foran andre
fritidsaktiviteter dersom intet annet er særskilt avtalt med korpsets styre.

Deltakelse i amatørkorps eller bruk av korpsets eiendeler utenfor korpsets
virksomhet, kan bare tillates med styrets samtykke.

En forutsetning for deltagelse i andre korps er at medlemmet har fylt 15 år og
at forpliktelser overfor korpset skal oppfylles i tilfelle
arrangementskollisjoner.

Medlemmene skal til enhver tid følge oppfordringer fra dirigenten,
instruktørene og korpsets ledelse. Alle skal gjøre sitt beste for at
korpsdeltagelse blir til felles glede.

## § 6 KONTINGENT

Kontingenten for korpsets medlemmer fastsettes av årsmøtet etter forslag fra
styret.

Styret bestemmer forfallstid for kontingenter og kan i spesielle tilfeller
frita helt eller delvis for kontingentbetaling. Den fastsatte kontingent skal
betales i rett tid. Styret bestemmer hvorvidt det skal gjennomføres leie- eller
depositumsordning for korpseffekter, og fastsetter beløpets størrelse.

Korpset skal betale kontingent til NMF innen 1. februar. Kontingenten regnes
etter korpsets medlemstall pr. 31. desember.

## § 7 TILLITSVALGTE

Korpset skal ha minimum 2 tillitsvalgte personer over 15 år, men kan også velge
to tillitsvalgte til blant de yngre musikantene. De to tillitsvalgte skal
velges inn i styret på første Årsmøte etter valget.

## § 8 DIRIGENTER OG INSTRUKTØRER

Korpsets styre ved Instruktøransvarlig, ansetter dirigenter og instruktører.

Korpsets styret ved Instruktøransvarlig, fastsetter godtgjørelser og utarbeider
instrukser for stillingene.

## § 9 ÅRSMØTE

Årsmøtet er korpsets høyeste myndighet og skal fortrinnsvis avholdes innen
utgangen av mars, men senest innen utgangen av juni.

Innkalling sendes hver husstand med minst 2 ukers varsel. Forslag som ønskes
behandlet, unntatt vedtektsendringer jfr. § 12, må være styret i hende senest
en uke før årsmøtet.

På årsmøtet kan alle medlemmer, æresmedlemmer, musikantenes foresatte og
gjester invitert av styret delta. Alle medlemmer og æresmedlemmer har tale og
forslagsrett. Musikantenes foresatte og representanter for NMF har talerett.

Medlemmer som er over 15 år, er stemmeberettigede og valgbare. Det kan stemmes
ved fullmakt. For medlemmer under 15 år, kan en foresatt møte med
tale-forslags- og stemmerett.

For det enkelte Årsmøte behandles de punkter som styret foreslår. Følgende
saker er aktuelle på Årsmøtet:

• Styrets årsmelding;
• Revidert årsregnskap og revisjonsberetning (revisors påtegning);
• Orientering om tentativt budsjett for kommende år;
• Fastsettelse av kontingent for kommende år;
• Saker som legges frem av styret;
• Forslag om vedtektsendringer;
• Forslag om endringer i statuttene til Æresmedaljekomiteen;
• Innkomne forslag;
• Valg av styre;
• Valg av revisor;
• Orienteringssaker fra styret;
• Valg av komitéledere og komitémedlemmer;
• Valg av valgkomité;
• Valg av æresmedaljekomité.

Styrets flertall kan beslutte at agendaen kan fravikes eller forenkles i Force
Majeure situasjoner, med unntak av behandling av Årsregnskap og Årsmelding.

Saker som behandles på årsmøtet avgjøres med simpelt flertall dersom ikke
vedtektene eller årsmøtet bestemmer noe annet. Valg skjer skriftlig hvis noen
stemmeberettigede på årsmøtet forlanger det. Ekstraordinært årsmøte avholdes
når enstemmig styre eller minst 1/3 av medlemmene forlanger det.

## § 10 STYRET

Korpset ledes av et styre som skal bestå av minst 6 medlemmer, herunder leder,
nestleder, sekretær og kasserer, og to tillitsvalgte musikanter over 15 år. I
tillegg skal det velges minst ett varamedlem blant korpsets foresatte.

Styret velges for inntil 3 år av gangen. Styret kan etter behov utvides med
flere styremedlemmer og varamedlemmer. De som velges skal fortrinnsvis være
foresatte til aktive musikanter i korpset og over 18 år. I tillegg må
vedkommende ha gyldig medlemskap og ha sagt seg villig til å motta verv. De
tillitsvalgte styremedlemmene må ha fylt 15 år for å være valgbare.

Ved fratreden i løpet av styremedlemmets valgte tidsperiode, kan gjenværende
styre gjør inntil ett erstatningsvalg uten at dette behandles av Årsmøtet.
Fortrinnsvis skal valgt varamedlem velges inn som regulært styremedlem.

Til støtte i sitt arbeid kan styret oppnevne komitéer utover hva som følger av
§ 11.

Styremøter holdes ved behov og ellers normalt 1 gang hver måned utenom feriene.
Det føres protokoll fra hvert møte.

Styret avgjør saker ved simpelt flertall. Ved stemmelikhet har styrets leder
dobbeltstemme. Styret er beslutningsdyktig når minst halvparten av styrets
medlemmer er til stede i tillegg til leder. Styret kan innkalle dirigenter,
instruktører og andre til styremøtene. Disse har ikke stemmerett, men
forslagsrett.

Styrets leder undertegner all forpliktende korrespondanse og anviser
utbetalinger i samråd med kasserer. Styret kan meddele prokura. Inngåelse av
større forpliktelser og anskaffelser av instrumentkjøp skal forhåndsbehandles i
styret. Kasserer anviser utbetalinger fortløpende og fører regnskap for
korpset.

Revisor skal revidere styrets forslag til årsregnskap for det enkelte
regnskapsår og avgi revisors beretning. Revidert årsregnskap med revisors
beretning legges frem for årsmøtet.

Alle tillitsverv i styret er ulønnet.

## § 11 KOMITEER

Styret kan velge at nærmere aktiviteter i korpset skal forestås av komiteer som
underlegges styret. Disse komiteer kan omfatte korpskomité, inntektskomité,
arrangementskomité, materialkomité og loppekomité.

Æresmedaljekomiteen skal bestå av minst 5 medlemmer, hvorav minst 3 skal velges
blant aktive korpsforeldre. Leder av Æresmedaljekomiteen skal være en aktiv
korpsforelder.

## § 12 ENDRING AV VEDTEKTER MV.

Endringer i disse vedtekter kan foretas på ordinært årsmøte og ekstraordinært
årsmøte og krever 2/3 flertall av de stemmeberettigede deltakerne på årsmøtet
for å bli godkjent.

Forslag til vedtektsendringer må være styret i hende senest en uke før
årsmøtet. Vedtak om utmelding av NMF, må vedtas på 2 påfølgende årsmøter med
minst en måneds mellomrom. Gyldig vedtak krever 2/3 flertall av de fremmøtte
stemmeberettigede. Utmelding må skje skriftlig og sendes NMF Region Øst senest
15. november for at utmelding skal være gyldig fra 1. januar neste år. Ved
utmelding, taper korpset og korpsets medlemmer all rett til NMF's ytelser,
tilbud og verdier.

Uenighet/tvister om vedtektenes forståelse, kan forelegges styret i NMF Øst som
klageinstans.

Årsmøtet kan ikke vedta å endre vedtektene annet enn fullt ut i samsvar med
styrets forslag til vedtektsendringer.

## § 13 OPPLØSNING

Oppløsning av korpset eller sammenslåing med annet korps kan kun foretas av 2
på hverandre følgende årsmøter og må ha minst 2/3 flertall av korpsets
fremmøtte stemmeberettigede medlemmer.

Ved oppløsning skal korpsets aktiva forvaltes av en komité på 3 personer valgt
på årsmøtet, eventuelt i samarbeid med rektor på Huseby Skole, i påvente av at
et nytt korps kan bli dannet. Dersom det ikke er blitt dannet nytt korps innen
5 år fra siste årsmøte, kan komitéen vedta å disponere korpsets aktiva til
fordel for annen korpsvirksomhet. Det samme kan vedtas på årsmøtet ved
nedleggelse av Huseby Skole.
